---
Title: SD6
Placing: 0
---

# SD6

Ti xa xogaches ao **rol**. Cando imaxinas que estás nos teus debuxos favoritos e interpretas a outras personaxes, iso é rol. Esta é apenas unha forma diferente que empregamos «a xente vella» para non sentirmos ridículo ^\_^

Neste xogo de rol, unha persoa (a Dirección) propón unha situación coa axuda das regras. As demais, coa súa axuda, contan o que fan as personaxes protagonistas e se vai contando unha historia en grupo.

## Protagonistas

Todas as persoas participantes, agás a Dirección, encarnan a unha das **Protagonistas** da historia (como Perry o Ornitorrinco, Spiderman ou a Princesa Chicle).

Escolle un **Nome** para a personaxe e escríbeo na ficha debaixo do teu. Escribe tamén unha **Idea** que a defina. Por exemplo, Perry é unha *Mascota Espía*. As personaxes Protagonistas teñen seis Habilidades con dous puntos en cada unha. Distribúe outros seis puntos entre elas sen superar os cinco en ningunha.

* **Rolas FORza** cando queres mover algo pesado ou golpear cunha arma grande (coma un machado). Tamén para saltares moi lonxe, subires un muro, romperes unha porta…
* **Rolas DEStreza** cando fas equilibrios nunha corda, ou cando intentas esquivar un golpe. Tamén para te liberares dunhas ataduras ou para golpeares cunha arma lixeira (como a espada dos mosqueteiros).
* **Rolas RESistencia** para recuperarte das túas feridas, correr durante moito tempo, resistir un veleno…
* **Rolas INTelixencia** para resolver un enigma, lembrar algo, ou curar a alguén. Tamén para faceres maxia «de bruxería» (bólas de lume, pocións máxicas, e cousas así).
* **Rolas PERcepción** para decatarte de algo. Tamén podes rolar para descubrires que che están a mentir ou resistires a maxia que engane os teus sentidos.
* **Rolas CARisma** para convencer á xente ou incluso mentirlles. Tamén podes rolar para non teres medo ou faceres maxia «de fadas» (encantamentos, ilusións e cousas así).

## Rola os dados

Para xogar só tes que contar o que fai a túa personaxe Protagonista, como por exemplo, pelexar cos robots de Doofenshmirtz ou crear un novo feitizo. Despois, a Dirección vaiche dicir como se defenden os robots ou vaiche descubrir que non tes suficiente pó de fadas. Rola os dados se o que intentas facer é perigoso ou emocionante, ou se a Dirección e ti non vos poñedes de acordo. Ti non queres que os robots te derroten! Rola tantos dados coma teñas na Habilidade que esteas a empregar. Cada 5 ou 6 que saques é un **éxito**.

**A Dirección rolará ata cinco dados se as cousas son difíciles para a túa personaxe Protagonista**. Se es _máis pequeno_ que os robots podería rolar apenas un, por exemplo.

**Se as cousas foren máis doadas**, ademais de que a Dirección non role dados, **é posible que ti roles algúns máis**. Se a túa **Idea** —como ser unha *Mascota Espía*— ou as túas amizades axudaren, poderías rolar un ou dous dados adicionais.

* **Se tiveres un ou máis éxitos e a Dirección ningún**, entón o conseguirás sen dificultade: derrotarás os robots ou crearás o feitizo.
* **Se tiveres máis éxito que a Dirección**, tamén o conseguirás pero con algunha dificultade: terás cansazo, ou quizáis feridas.
* **Se tiveres os mesmos ou menos éxitos cá Dirección**, entón non o lograrás, pero non é definitivo. Os robots apresarante ou o laboratorio encherase de pó rosa.
* **Se non tiveres éxitos e a Dirección si**, non o darás feito. Os robots botarante a outra dimensión ou o feitizo destruirá os teus valiosos libros.

## Licenza

[SD6](https://silviavicgar.wixsite.com/micobio/sd6) é un xogo de [Silvia Vic Gar](https://silviavicgar.wixsite.com/micobio) licenciado [Creative Commons Atribución-Non comercial-Compartir igual](https://creativecommons.org/licenses/by-nc-sa/4.0/deed.gl). Tradución ao galego pola comunidade de [Vas Dado](https://vasdado.fala.gal/).
